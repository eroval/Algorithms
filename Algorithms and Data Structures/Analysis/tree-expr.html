
<!-- saved from url=(0058)http://www.math.bas.bg/bantchev/teaching/ap/tree-expr.html -->
<html><head><meta http-equiv="Content-Type" content="text/html; charset=UTF-8">

</head>
<body>
<pre style="font-family:monospace">Изразът (a+b×c)×d^e^(x+y) се представя във вид на двоично дърво по следния начин:

                      ┌──────── × ───┐
                      │              │
                   ┌─ + ───┐      ┌─ ^ ───┐
                   │       │      │       │
                   a    ┌─ × ─┐   d    ┌─ ^ ───┐
                        │     │        │       │
                        b     c        e    ┌─ + ─┐
                                            │     │
                                            x     y

Това дърво се нарича синтактично дърво на израза и може да бъде образувано за всеки аритметичен
израз или друга подобна структура. Крайните възли в дървото представят стойности, а междинните –
операции.

Зададената чрез дървото йерархия еднозначно посочва реда на следване при пресмятане на операциите
в израза. В обичайния инфиксен запис на израз за това се използват скоби и различни подразбирания,
като това че умножението е преди събирането, степенуването (^) е преди умножението и при това две
или повече съседни операции степенуване се изпълняват отдясно наляво.

Трите основни начина за обхождане на двоично дърво водят до три различни записа на зададения чрез
него израз. За всеки от записите хоризонтална линия показва обхвата на всяка операция, а вертикална
линия – самата операция и мястото (вкл. реда) на прилагането ѝ: по-ниските линии отговарят на
по-късно прилагане.

Инфиксен (ЛКД)
――――――――――――――
a + b × c × d ^ e ^ x + y    За разлика от самото обхождане и от следните два записа, този сам по
  │ ──┴── │   │   │ ──┴──    себе си не позволява еднозначно тълкуване на израза.
──┴────── │   │ ──┴──────
          │ ──┴──────────
──────────┴──────────────

Префиксен (КЛД)
―――――――――――――――
× + a × b c ^ d ^ e + x y    По този запис изразът може да се пресметне рекурсивно, четейки
│ │   └──── │   │   └────    строго последователно отляво надясно, по правилото: ако виждаш число,
│ └──────── │   └────────    образувай неговата стойност; ако виждаш операция ⋄, образувай
│           └────────────    стойността X на израза, който следва, стойността Y на израза, който
└────────────────────────    следва първия и в крайна сметка стойността на X⋄Y.

Суфиксен (ЛДК)
――――――――――――――
a b c × + d e x y + ^ ^ ×    По този запис изразът може да се пресметне с помощта на стек, четейки
  ────┘ │     ────┘ │ │ │    строго последователно отляво надясно, по правилото: ако виждаш число,
────────┘   ────────┘ │ │    запиши го в стека; ако виждаш операция ⋄, извади от стека стойностите
          ────────────┘ │    Y и X (в този ред) и запиши в стека стойността на X⋄Y. Накрая в стека
────────────────────────┘    е стойността-резултат.
</pre>


</body></html>